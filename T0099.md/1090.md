（一〇九〇）

如是我聞：

一時，佛住王舍城毘婆羅山七葉樹林石室中。

爾時，世尊夜起露地，或坐或經行。至後夜時，洗足入室，安身臥息，右脇著地，足足相累，繫念明相，正念正智，作起覺想。

時，魔波旬作是念：「沙門瞿曇住王舍城毘婆羅山七葉樹林石室中，夜起露地若坐若行，至後夜時，洗足入室而坐，右脇臥息，足足相累，繫念明相，正念正智，作起覺想。我今當往，為作留難。」化作年少，往住佛前，而說偈言：

「為因我故眠，　　為是後邊故，
多有錢財寶，　　何故守空閑？
獨一無等侶，　　而著於睡眠。」

爾時，世尊作是念：「惡魔波旬欲作嬈亂。」即說偈言：

「不因汝故眠，　　非為最後邊，
亦無多錢財，　　唯集無憂寶。
哀愍世間故，　　右脇而臥息，
覺亦不疑惑，　　眠亦不恐怖。
若晝若復夜，　　無增亦無損，
為哀眾生眠，　　故無有損減。
正復以百槍，　　貫身常掘動，
猶得安隱眠，　　已離內槍故。」

時，魔波旬作是念：「沙門瞿曇已知我心。」內懷憂慼，即沒不現。






#正念正智
