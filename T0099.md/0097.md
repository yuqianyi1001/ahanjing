（九七）

如是我聞：

一時，佛住舍衛國祇樹給孤獨園。

爾時，世尊晨朝著衣持鉢，入舍衛城乞食。

時，有異婆羅門年耆根熟，攝杖持鉢，家家乞食。彼婆羅門遙見世尊而作是念：「沙門瞿曇攝杖持鉢，家家乞食，我亦攝杖持鉢，家家乞食，我與瞿曇俱是比丘。」

爾時，世尊說偈答曰：

「所謂比丘者，　　非但以乞食，
受持在家法，　　是何名比丘。
於功德過惡，　　俱離修正行，
其心無所畏，　　是則名比丘。」

佛說是經已，彼婆羅門聞佛所說，歡喜隨喜，作禮而去。

#國家/舍衛國
#地名/祇樹給孤獨園
#地名/舍衛城
#人名/婆羅門
#人名/瞿曇
