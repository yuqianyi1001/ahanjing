（一二〇九）

如是我聞：

一時，佛住瞻婆國揭伽池側。

爾時，尊者阿若憍陳如久住空閑阿練若處，來詣佛所，稽首佛足，以面掩佛足上，而說是言：「久不見世尊！久不見善逝！」

爾時，尊者婆耆舍在於會中，作是念：「我今當於尊者阿若憍陳如面前，以上座譬而讚歎之。」作此念已，即從坐起，整衣服，為佛作禮，合掌白佛：「世尊！欲有所說。善逝！欲有所說。」

佛告婆耆舍：「欲說時便說！」

時，尊者婆耆舍即說偈言：

「上座之上座，　　尊者憍陳如，
已度已超越，　　得安樂正受。
於阿練若處，　　常樂於遠離，
聲聞之所應，　　大師正法教。
一切悉皆陳，　　正受不放逸，
大德力三明，　　他心智明了。
上座憍陳如，　　護持佛法財，
增上恭敬心，　　頭面禮佛足。」

尊者婆耆舍說是語時，諸比丘聞其所說，皆大歡喜。

#國家/瞻婆國
#地名/揭伽池
#地名/阿練若處
#人名/阿若憍陳如
#人名/婆耆舍
#正受
#三明
#他心智
