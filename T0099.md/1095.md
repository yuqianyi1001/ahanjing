（一〇九五）

如是我聞：

一時，佛住娑羅婆羅門聚落。

爾時，世尊晨朝著衣持鉢，入婆羅聚落乞食。時，魔波旬作是念：「今沙門瞿曇晨朝著衣持鉢，入婆羅聚落乞食，我今當往，先入其舍，語諸信心婆羅門長者，令沙門瞿曇空鉢而出。」

時，魔波旬隨逐佛後，作是唱言：「沙門！沙門！都不得食耶？」

爾時，世尊作是念：「惡魔波旬欲作嬈亂。」即說偈言：

「汝新於如來，　　獲得無量罪，
汝謂呼如來，　　受諸苦惱耶？」

時，魔波旬作是言：「瞿曇！更入聚落，當令得食。」

爾時，世尊而說偈言：

「正使無所有，　　安樂而自活，
如彼光音天，　　常以欣悅食。
正使無所有，　　安樂而自活，
常以欣悅食，　　不依於有身。」

時，魔波旬作是念：「沙門瞿曇已知我心。」內懷憂慼，即沒不現。

#地名/娑羅婆羅門聚落
#地名/婆羅聚落
#人名/魔波旬
