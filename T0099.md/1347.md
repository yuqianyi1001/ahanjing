（一三四七）

如是我聞：

一時，佛住舍衛國祇樹給孤獨園。

時，尊者舍利弗在拘薩羅人間，依一聚落，止住田側。時，尊者舍利弗於晨朝時著衣持鉢，入村乞食。

時，有一尼揵子飲酒狂醉，持一瓶酒從聚落出，見尊者舍利弗，而說偈言：

「米膏熏我身，　　持米膏一瓶，
山地草樹木，　　視之一金色。」

爾時，尊者舍利弗作是念：「作此惡聲，是惡邪物，而說是偈，我豈不能以偈答之？」時，尊者舍利弗即說偈言：

「無想味所熏，　　持空三昧瓶，
山地草樹木，　　視之如涕唾。」

#國家/舍衛國
#地名/祇樹給孤獨園
#地名/拘薩羅
#人名/舍利弗
#空三昧
