（四七五）

如是我聞：

一時，佛住王舍城迦蘭陀竹園。

爾時，世尊告諸比丘：「毘婆尸如來未成佛時，獨一靜處，禪思思惟，作如是觀，觀察諸受。云何為受？云何受集？云何受滅？云何受集道跡？云何受滅道跡？云何受味？云何受患？云何受離？如是觀察，有三受——樂受、苦受、不苦不樂受。觸集是受集，觸滅是受滅。若於受愛樂、讚歎、染著、堅住，是名受集道跡。若於受不愛樂、讚歎、染著、堅住，是名受滅道跡。若受因緣生樂喜，是名受味，若受無常變易法，是名受患。若於受斷欲貪、越欲貪，是名受離。」

佛說此經已，諸比丘聞佛所說，歡喜奉行。

如毘婆尸佛，如是式棄佛、毘濕波浮佛、迦羅迦孫提佛、迦那迦牟尼佛、迦葉佛，及我釋迦文佛，未成佛時思惟觀察諸受，亦復如是。

#地名/王舍城
#地名/迦蘭陀竹園
#人名/毘婆屍佛
#人名/式棄佛
#人名/毘濕波浮佛
#人名/迦羅迦孫提佛
#人名/迦那迦牟尼佛
#人名/迦葉佛
#人名/釋迦文佛
#四聖諦/受集
#四聖諦/受滅
#四聖諦/受集道跡
#四聖諦/受滅道跡
#三受
#受味
#受患
#受離
