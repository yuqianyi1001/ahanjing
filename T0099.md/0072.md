（七二）

如是我聞：

一時，佛住舍衛國祇樹給孤獨園。

爾時，世尊告諸比丘：「當說所知法、智及智者。諦聽，善思，當為汝說。云何所知法？謂五受陰。何等為五？色受陰，受、想、行、識受陰，是名所知法。

「云何為智？調伏貪欲、斷貪欲、越貪欲，是名為智。

「云何智者？阿羅漢是。阿羅漢者，非有他世死、非無他世死、非有無他世死、非非有無他世死，廣說無量，諸數永滅。

「是名說所知法、智及智者。」

佛說此經已，諸比丘聞佛所說，歡喜奉行。



#五蘊
#阿羅漢
