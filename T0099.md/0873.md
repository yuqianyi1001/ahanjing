（八七三）

如是我聞：

一時，佛住舍衛國祇樹給孤獨園。

爾時，世尊告諸比丘：「有四種善好調伏眾。何等為四？謂比丘調伏、比丘尼調伏、優婆塞調伏、優婆夷調伏，是名四眾。」

爾時，世尊即說偈言：

「若才辯無畏，　　多聞通達法，
行法次法向，　　是則為善眾。
比丘持淨戒，　　比丘尼多聞，
優婆塞淨信，　　優婆夷亦然，
是名為善眾。　　如日光自照，
如則善好僧，　　是則僧中好，
是法令僧好，　　如日光自照。」

佛說此經已，諸比丘聞佛所說，歡喜奉行。

如調伏，如是辯、柔和、無畏、多聞、通達法、說法、法次法向、隨順法行，亦如是說。

#國家/舍衛國
#地名/祇樹給孤獨園
#四眾
#調伏
#多聞
#淨戒
#淨信
