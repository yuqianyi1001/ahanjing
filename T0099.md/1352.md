（一三五二）

如是我聞：

一時，佛住王舍城迦蘭陀竹園。

時，有眾多比丘住支提山，一切皆修阿練若行，著糞掃衣，常行乞食。爾時，那娑佉多河岸崩，殺三營事比丘。

時，支提山住天神而說偈言：

「乞食阿蘭若，　　慎莫營造立，
不見佉多河，　　傍岸卒崩倒。
壓殺彼造立，　　營事三比丘，
糞掃衣比丘，　　慎莫營造立。
不見佉多河，　　傍岸卒崩倒，
壓殺彼造立，　　營事三比丘。
依樹下比丘，　　慎莫營造立，
不見佉多河，　　傍岸卒崩倒。
壓殺彼造立，　　營事三比丘。」

時，彼天神說此偈已，即默然住。





