（一二四〇）

如是我聞：

一時，佛住舍衛國祇樹給孤獨園。

時，波斯匿王獨靜思惟，作是念：「此有三法，一切世間所不愛念。何等為三？謂老、病、死。如是三法，一切世間所不愛念。若無此三法世間所不愛者，諸佛世尊不出於世，世間亦不知有諸佛如來所覺知法為人廣說。以有此三法世間所不愛念，謂老、病、死故，諸佛如來出興於世，世間知有諸佛如來所覺知法廣宣說者。」波斯匿王作是念已，來詣佛所，稽首佛足，退坐一面。以其所念，廣白世尊。

佛告波斯匿王：「如是，大王！如是，大王！此有三法，世間所不愛念，謂老、病、死，乃至世間知有如來所覺知法為人廣說。」爾時，世尊復說偈言：

「王所乘寶車，　　終歸有朽壞，
此身亦復然，　　遷移會歸老。
唯如來正法，　　無有衰老相，
稟斯正法者，　　永到安隱處。
但凡鄙衰老，　　醜弊惡形類，
衰老來踐蹈，　　迷魅愚夫心。
若人壽百歲，　　常慮死隨至，
老病競追逐，　　伺便輒加害。」

佛說此經已，波斯匿王聞佛所說，歡喜隨喜，作禮而去。

雜阿含經卷第四十六

#國家/舍衛國
#地名/祇樹給孤獨園
#人名/波斯匿王
