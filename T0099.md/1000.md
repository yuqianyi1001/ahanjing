（一〇〇〇）

如是我聞：

一時，佛住舍衛國祇樹給孤獨園。

時，有一天子，容色絕妙，於後夜時來詣佛所，稽首佛足，退坐一面。身諸光明皆悉遍照祇樹給孤獨園。

時，彼天子說偈問佛：

「何等人能為，　　遠遊善知識？
何等人能為，　　居家善知識？
何等人能為，　　通財善知識？
何等人能為，　　後世善知識？」

爾時，世尊以偈答言：

「商人之導師，　　遊行善知識，
貞祥賢良妻，　　居家善知識，
宗親相習近，　　通財善知識，
自所修功德，　　後世善知識。」

時，彼天子復說偈言：

「久見婆羅門，　　逮得般涅槃，
一切怖已過，　　永超世恩愛。」

時，彼天子聞佛所說，歡喜隨喜，稽首佛足，即沒不現。

#國家/舍衛國
#地名/祇樹給孤獨園
#般涅槃
