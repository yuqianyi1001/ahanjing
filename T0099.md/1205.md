（一二〇五）

如是我聞：

一時，佛住舍衛國祇樹給孤獨園。

時，遮羅比丘尼住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，至安陀林，坐一樹下，入晝正受。

時，魔波旬作是念：「今沙門瞿曇在舍衛國祇樹給孤獨園。遮羅比丘尼亦住舍衛國王園比丘尼眾中，晨朝著衣持鉢，入舍衛城乞食。食已，還精舍，洗足畢，舉衣鉢，持尼師壇，著肩上，入安陀林，坐一樹下，入晝正受。我今當往，為作留難。」化作年少，容貌端正，至遮羅比丘尼前而說偈言：

「覺受生為樂，　　生服受五欲，
為誰教受汝，　　令厭離於生。」

時，遮羅比丘尼作是念：「此是何人？欲作恐怖？為人？為非人？為姦狡人？而來至此，欲作嬈亂。」即說偈言：

「生者必有死，　　生則受諸苦，
鞭打諸惱苦，　　一切緣生有。
當斷一切苦，　　超越一切生，
慧眼觀聖諦，　　牟尼所說法。
苦苦及苦集，　　滅盡離諸苦，
修習八正道，　　安隱趣涅槃。
大師平等法，　　我欣樂彼法，
我知彼法故，　　不復樂受生。
一切離愛喜，　　捨一切闇冥，
寂滅以作證，　　安住諸漏盡。
覺知汝惡魔，　　自當消滅去。」

時，魔波旬作是念：「遮羅比丘尼已知我心。」內懷憂慼，即沒不現。








#四聖諦
#八正道
