（一二八七）

如是我聞：

一時，佛住舍衛國祇樹給孤獨園。

時，有天子容色絕妙，於後夜時來詣佛所，稽首佛足，其身光明遍照祇樹給孤獨園。

時，彼天子說偈問佛：

「與何人同處，　　復與誰共事，
知何等人法，　　名為勝非惡？」

爾時，世尊說偈答言：

「與正士同遊，　　正士同其事，
解知正士法，　　是則勝非惡。」

時，彼天子復說偈言：

「久見婆羅門，　　逮得般涅槃，
一切怖已過，　　永超世恩愛。」

時，彼天子聞佛所說，歡喜隨喜，稽首佛足，即沒不現。



#般涅槃
