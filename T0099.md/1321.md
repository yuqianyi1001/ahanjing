（一三二一）

如是我聞：

一時，佛住王舍城迦蘭陀竹園。

時，尊者阿那律陀於摩竭提國人間遊行，到畢陵伽鬼子母住處宿。時，尊者阿那律陀夜後分時，端身正坐，誦憂陀那、波羅延那、見真諦、諸上座所說偈、比丘尼所說偈、尸路偈、義品、牟尼偈、修多羅，悉皆廣誦。

爾時，畢陵伽鬼子夜啼，畢陵伽鬼子母為其子說偈呵止言：

「畢陵伽鬼子，　　汝今莫得啼，
當聽彼比丘，　　誦習法句偈。
若知法句者，　　能自護持戒，
遠離於殺生，　　實言不妄語，
能自捨非義，　　解脫鬼神道。」

畢陵伽鬼子母說是偈時，畢陵伽鬼子啼聲即止。

#國家/摩竭提國
#地名/王舍城
#地名/迦蘭陀竹園
#地名/畢陵伽鬼子母住處
#人名/阿那律陀
