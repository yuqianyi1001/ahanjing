（一三五九）

如是我聞：

一時，佛住舍衛國祇樹給孤獨園。

時，有異比丘在拘薩羅人間，住一林中。

時，彼比丘作如是思惟：「若得好劫貝，長七肘，廣二肘，作衣已，樂修善法。」

時，有天神，依彼林者，作是念：「此非比丘法，住於林中，作是思惟，悕望好衣。」

時，天神化作全身骨鏁，於彼比丘前舞，而說偈言：

「比丘思劫貝，　　七肘廣六尺，
晝則如是想，　　知夜何所思？」

時，彼比丘即生恐怖，其身戰悚，而說偈言：

「止止不須㲲，　　今著糞掃衣，
晝見骨鏁舞，　　知夜復何見？」

時，彼比丘心驚怖已，即正思惟，專精修習，斷諸煩惱，得阿羅漢。




