（一三一〇）

如是我聞：

一時，佛在舍衛國祇樹給孤獨園。

爾時，有彌耆迦天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

時，彌耆迦天子說偈問佛：

「明照有幾種，　　能照明世間，
唯願世尊說，　　何等明最上？」

爾時，世尊說偈答言：

「有三種光明，　　能照耀世間：
晝以日為照，　　月以照其夜，
燈火晝夜照，　　照彼彼色像。
上下及諸方，　　眾生悉蒙照；
人天光明中，　　佛光明為上。」

佛說此經已，彌耆迦天子聞佛所說，歡喜隨喜，稽首佛足，即沒不現。

#國家/舍衛國
#地名/祇樹給孤獨園
#人名/彌耆迦天子
