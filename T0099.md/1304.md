（一三〇四）

如是我聞：

一時，佛住舍衛國祇樹給孤獨園。

時，有毘瘦紐天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

時，彼毘瘦紐天子而說偈言：

「供養於如來，　　歡喜常增長，
欣樂正法律，　　不放逸隨學。」

爾時，世尊說偈答言：

「若如是說法，　　防護不放逸，
以不放逸故，　　不隨魔自在。」

於是，毘瘦紐天子聞佛所說，歡喜隨喜，稽首佛足，即沒不現。

#國家/舍衛國
#地名/祇樹給孤獨園
#人名/毘瘦紐天子
#不放逸
