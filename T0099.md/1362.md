（一三六二）

如是我聞：

一時佛住舍衛國祇樹給孤獨園。

時，有異比丘在拘薩羅人間，住一林中。

時，有天神見諸鴿鳥而說偈言：

「鴿鳥當積聚，　　胡麻米粟等，
於山頂樹上，　　高顯作巢窟，
若當天雨時，　　安極飲食宿。」

時，彼比丘作是念：「彼亦覺悟我！」即說偈言：

「凡夫積善法，　　恭敬於三寶，
身壞命終時，　　資神心安樂。」

時，彼比丘說此偈已，以即覺悟，專精思惟，除諸煩惱，得阿羅漢。

雜阿含經卷第五十

#國家/舍衛國
#國家/拘薩羅
#地名/祇樹給孤獨園
#三寶
#阿羅漢
