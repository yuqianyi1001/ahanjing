（一二三五）

如是我聞：

一時，佛住舍衛國祇樹給孤獨園。

時，波斯匿王忿諸國人，多所囚執，若剎利、若婆羅門、若鞞舍、若首陀羅、若旃陀羅，持戒、犯戒，在家、出家，悉皆被錄，或鏁、或杻械、或以繩縛。

時，有眾多比丘晨朝著衣持鉢，入舍衛城乞食，聞波斯匿王多所攝錄，乃至或鏁、或縛，乞食畢，還精舍，舉衣鉢，洗足已，往詣佛所，稽首佛足，退坐一面，白佛言：「世尊！我等今日眾多比丘入城乞食，聞波斯匿王多所收錄，乃至鏁縛。」

爾時，世尊即說偈言：

「非繩鏁杻械，　　名曰堅固縛，
染污心顧念，　　錢財寶妻子，
是縛長且固，　　雖緩難可脫，
慧者不顧念，　　世間五欲樂，
是則斷諸縛，　　安隱永超世。」

佛說此經已，諸比丘聞佛所說，歡喜奉行。

#國家/舍衛國
#地名/祇樹給孤獨園
#地名/舍衛城
#人名/波斯匿王
#五欲樂
