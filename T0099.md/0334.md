（三三四）

如是我聞：

一時，佛住拘留搜調牛聚落。

爾時，世尊告諸比丘：「今當為汝說法，初、中、後善，善義善味，純一滿淨，梵行清白。諦聽，善思，謂有因、有緣、有縛法經。

「云何有因、有緣、有縛法經？謂眼有因、有緣、有縛。何等為眼因、眼緣、眼縛？謂眼，業因、業緣、業縛。業有因、有緣、有縛。何等為業因、業緣、業縛？謂業，愛因、愛緣、愛縛。愛有因、有緣、有縛。何等為愛因、愛緣、愛縛？謂愛，無明因、無明緣、無明縛。無明有因、有緣、有縛。何等無明因、無明緣、無明縛？謂無明，不正思惟因、不正思惟緣、不正思惟縛。不正思惟有因、有緣、有縛。何等不正思惟因、不正思惟緣、不正思惟縛？謂緣眼、色生不正思惟，生於癡。

緣眼、色生不正思惟，生於癡。彼癡者是無明。癡求欲，名為愛；愛所作，名為業。如是，比丘！不正思惟因無明，無明因愛，愛因為業，業因為眼。」耳、鼻、舌、身、意亦如是說。

「是名有因、有緣、有縛法經。」

佛說此經已，諸比丘聞佛所說，歡喜奉行。


#十二因緣
