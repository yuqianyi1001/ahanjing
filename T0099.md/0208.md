（二〇八）

如是我聞：

一時，佛住毘舍離耆婆拘摩羅藥師菴羅園。

爾時，世尊告諸比丘：「過去、未來眼無常，況現在眼。多聞聖弟子如是觀者，不顧過去眼，不欣未來眼，於現在眼厭、不樂、離欲、向厭。耳、鼻、舌、身、意亦復如是。」

佛說此經已，諸比丘聞佛所說，歡喜奉行。

如無常，苦、空、無我，亦如是說。

如內入處四經，如是外入處色、聲、香、味、觸、法四經，內外入處四經，亦如是說。

#地名/毘舍離
#地名/耆婆拘摩羅藥師菴羅園
#十二處/眼
#十二處/耳
#十二處/鼻
#十二處/舌
#十二處/身
#十二處/意
#十二處/色
#十二處/聲
#十二處/香
#十二處/味
#十二處/觸
#十二處/法
#無常
#苦
#空
#無我
