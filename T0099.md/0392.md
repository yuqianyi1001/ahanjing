（三九二）

如是我聞：

一時，佛住波羅㮈國仙人住處鹿野苑中。

爾時，世尊告諸比丘：「若沙門、婆羅門於苦聖諦不如實知，苦集聖諦不如實知，苦滅聖諦不如實知，苦滅道跡聖諦不如實知，當知是沙門、婆羅門不得脫苦。若沙門、婆羅門於苦聖諦如實知，於苦集聖諦如實知，於苦滅聖諦如實知，於苦滅道跡聖諦如實知，當知是沙門、婆羅門解脫於苦。」

佛說此經已，諸比丘聞佛所說，歡喜奉行。

如於苦不解脫、解脫，如是捨惡趣不解脫、解脫；堪能捨戒退減，不捨戒退減；能自說得過人法自證，不能自說得過人法作證；能於此外求良福田，不能於此外求良福田；

能於此外求大師，不能於此外求大師；不能越苦，堪能越苦；不堪能脫苦，堪能脫苦；

如是上諸經重說，悉繼以偈：

「若不知苦者，　　及彼眾苦因，
一切諸苦法，　　寂滅永無餘。
若不知道跡，　　能思一切苦，
心解脫於苦，　　慧解脫亦然。
不能越眾苦，　　令苦究竟脫，
若如實知苦，　　亦知眾苦因。
及一切諸苦，　　永滅盡無餘，
若復如實知，　　息苦之道跡。
意解脫具足，　　慧解脫亦然，
堪能越眾苦，　　究竟得解脫。」

佛說此經已，諸比丘聞佛所說，歡喜奉行。

#國家/波羅㮈國
#地名/仙人住處
#地名/鹿野苑
#四聖諦/苦聖諦
#四聖諦/苦集聖諦
#四聖諦/苦滅聖諦
#四聖諦/苦滅道跡聖諦
