（一〇八七）

如是我聞：

一時，佛住王舍城迦蘭陀竹園。

爾時，世尊夜起經行，至後夜時，洗足入室，右脇臥息，繫念明相，正念正智，作起覺想。

時，魔波旬作是念：「今沙門瞿曇住王舍城迦蘭陀竹園，乃至作起覺想。我今當往，為作留難。」即化作年少，往住佛前，而說偈言：

「何眠何故眠？　　已滅何復眠？
空舍何以眠，　　得出復何眠？」

爾時，世尊作是念：「惡魔波旬欲作嬈亂。」即說偈言：

「愛網故染著，　　無愛誰持去，
一切有餘盡，　　唯佛得安眠，
汝惡魔波旬，　　於此何所說。」

時，魔波旬作是念：「沙門瞿曇已知我心。」慚愧憂慼，即沒不現。

#地名/王舍城
#地名/迦蘭陀竹園
#人名/魔波旬
#人名/沙門瞿曇
