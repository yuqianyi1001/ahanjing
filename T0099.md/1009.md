（一〇〇九）

如是我聞：

一時，佛住舍衛國祇樹給孤獨園。

時，有天子容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

時，彼天子說偈問佛：

「誰持世間去，　　誰拘牽世間？
何等為一法，　　制御於世間？」

爾時，世尊說偈答言：

「心持世間去，　　心拘引世間，
其心為一法，　　能制御世間。」

時，彼天子復說偈言：

「久見婆羅門，　　逮得般涅槃，
一切怖已過，　　永超世恩愛。」

時，彼天子聞佛所說，歡喜隨喜，稽首佛足，即沒不現。



#般涅槃
