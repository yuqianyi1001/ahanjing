（三〇八）

如是我聞：

一時，佛住舍衛國祇樹給孤獨園。

爾時，世尊告諸比丘：「諸天、世人於色染著愛樂住，彼色若無常、變易、滅盡，彼諸天、人則生大苦；於聲、香、味、觸、法染著愛樂住，彼法變易、無常、滅盡，彼諸天、人得大苦住。

「如來於色、色集、色滅、色味、色患、色離如實知，如實知已，於色不復染著愛樂住，彼色變易、無常、滅盡，則生樂住；於聲、香、味、觸、法，集、滅、味、患、離如實知，如實知已，不復染著愛樂住，彼色變易、無常、滅盡，則生樂住。所以者何？眼、色緣生眼識，三事和合觸，觸緣受，若苦、若樂、不苦不樂，此三受集，此受滅、此受患、此受離如實知，於彼色因緣生阨礙，阨礙盡已，名無上安隱涅槃。耳、鼻、舌、身、意法緣生意識，三事和合觸，觸緣受，若苦、若樂、不苦不樂，彼受集、受滅、受味、受患、受離如實知，如實知已，彼法因緣生阨礙，阨礙盡已，名無上安隱涅槃。」

爾時，世尊而說偈言：

「於色聲香味，　　觸法六境界，
一向生喜悅，　　愛染深樂著。
諸天及世人，　　唯以此為樂，
變易滅盡時，　　彼則生大苦。
唯有諸賢聖，　　見其滅為樂，
世間之所樂，　　觀察悉為怨。
賢聖見苦者，　　世間以為樂，
世間之所苦，　　於聖則為樂。
甚深難解法，　　世間疑惑生，
大闇所昏沒，　　盲冥無所見。
唯有智慧者，　　發朦開大明，
如是甚深句，　　非聖孰能知，
不還受身者，　　深達諦明了。」

佛說此經已，諸比丘聞佛所說，歡喜奉行。

#國家/舍衛國
#地名/祇樹給孤獨園
#四聖諦/苦
#四聖諦/集
#四聖諦/滅
#無上安隱涅槃
