（八七二）

如是我聞：

一時，佛住舍衛國祇樹給孤獨園。

爾時，世尊於夜闇中，天時小雨，電光焰照。佛告阿難：「汝可以傘蓋覆燈持出。」

尊者阿難即受教，以傘蓋覆燈，隨佛後行，至一處，世尊微笑。尊者阿難白佛言：「世尊不以無因緣而笑，不審世尊今日何因何緣而發微笑？」

佛告阿難：「如是！如是！如來不以無因緣而笑，汝今持傘蓋覆燈，隨我而行；我見梵天亦復如是持傘蓋覆燈，隨拘隣比丘後行；釋提桓因亦復持傘蓋覆燈，隨摩訶迦葉後行；袟栗帝羅色吒羅天王亦持傘蓋覆燈，隨舍利弗後行；毘樓勒迦天王亦持傘蓋覆燈，隨大目揵連後行；毘樓匐叉天王亦持傘蓋覆燈，隨摩訶拘絺羅後行；毘沙門天王亦持傘蓋覆燈，隨摩訶劫賓那後行。」

佛說此經已，尊者阿難聞佛所說，歡喜奉行。

#國家/舍衛國
#地名/祇樹給孤獨園
#人名/阿難
#人名/梵天
#人名/拘隣比丘
#人名/釋提桓因
#人名/摩訶迦葉
#人名/袟栗帝羅色吒羅天王
#人名/舍利弗
#人名/毘樓勒迦天王
#人名/大目揵連
#人名/毘樓匐叉天王
#人名/摩訶拘絺羅
#人名/毘沙門天王
#人名/摩訶劫賓那
