（一三五五）

如是我聞：

一時，佛住舍衛國祇樹給孤獨園。

時，有異比丘在拘薩羅人間，住一林中，去林不遠，有種瓜田。

時，有盜者夜偷其瓜，見月欲出，而說偈言：

「明月汝莫出，　　待我斷其瓜，
我持瓜去已，　　任汝現不現。」

時，彼比丘作是念：「彼盜瓜者尚能說偈，我豈不能說偈答耶？」即說偈言：

「惡魔汝莫出，　　待我斷煩惱，
斷彼煩惱已，　　任汝出不出。」

時，彼比丘說此偈已，默然而住。

#國家/舍衛國
#國家/拘薩羅
#地名/祇樹給孤獨園
