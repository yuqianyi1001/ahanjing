（一〇二九）

如是我聞：

一時，佛住舍衛國祇樹給孤獨園……如上說。時，有眾多比丘集會迦梨隸講堂，多有疾病……如上說。差別者：「乃至聖弟子如是觀者，於色解脫，於受、想、行、識解脫，我說是等解脫生、老、病、死。」

爾時，世尊即說偈言：

「智慧多聞者，　　非不覺諸受，
若於苦樂受，　　分別諦明了。
當知堅固事，　　凡夫有昇降，
於樂不染著，　　於苦不傾動。
知受不受生，　　依於貪恚覺，
斷除斯等已，　　其心善解脫。
繫念緣妙境，　　正向待終期，
若比丘精勤，　　正智不傾動。
於此一切受，　　慧者能覺知，
了知諸受已，　　現法盡諸漏。
依慧而命終，　　涅槃不墮數。」

佛說此經已，諸比丘歡喜，作禮而去。

#國家/舍衛國
#地名/祇樹給孤獨園
#地名/迦梨隸講堂
#五蘊/色
#五蘊/受
#五蘊/想
#五蘊/行
#五蘊/識
#解脫
#涅槃
