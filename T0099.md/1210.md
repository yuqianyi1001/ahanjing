（一二一〇）

如是我聞：

一時，佛住瞻婆國揭伽池側。

時，尊者舍利弗在供養堂，有眾多比丘集會而為說法，句味滿足，辯才簡淨，易解樂聞，不閡不斷，深義顯現。彼諸比丘專至樂聽，尊重憶念，一心側聽。

時，尊者婆耆舍在於會中，作是念：「我當於尊者舍利弗面前說偈讚歎。」作是念已，即起，合掌白尊者舍利弗：「我欲有所說。」

舍利弗告言：「隨所樂說！」

尊者婆耆舍即說偈言：

「善能略說法，　　令眾廣開解，
賢優婆提舍，　　於大眾宣暢。
當所說法時，　　咽喉出美聲，
悅樂愛念聲，　　調和漸進聲。
聞聲皆欣樂，　　專念不移轉。」

尊者婆耆舍說此語時，諸比丘聞其所說，皆大歡喜。





