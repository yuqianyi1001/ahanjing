（五七八）

如是我聞：

一時，佛在舍衛國祇樹給孤獨園。

時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

時，彼天子而說偈言：

「常習慚愧心，　　此人時時有，
能遠離諸惡，　　如顧鞭良馬。」

爾時，世尊說偈答言：

「常習慚愧心，　　此人實希有，
能遠離諸惡，　　如顧鞭良馬。」

時，彼天子復說偈言：

「久見婆羅門，　　逮得般涅槃，
一切怖悉過，　　永超世恩愛。」

時，彼天子聞佛所說，歡喜隨喜，稽首佛足，即沒不現。

#國家/舍衛國
#地名/祇樹給孤獨園
#般涅槃
