（一三三四）

如是我聞：

一時，佛住舍衛國祇樹給孤獨園。

時，有異比丘在拘薩羅人間，住一林中，入晝正受，起不正思惟。

時，彼林中止住天神作是念：「此非比丘法，止住林中，入晝正受，而起不正思惟，我今當往方便善覺悟之。」

時，彼天神而說偈言：

「何不正思惟，　　覺觀所寢食？
當捨不正念，　　專修於正受。
遵崇佛法僧，　　及自持淨戒，
常生隨喜心，　　喜樂轉勝進。
以心歡喜故，　　速究竟苦邊。」

時，彼天神說偈勸發已，彼比丘專精思惟，盡諸煩惱，得阿羅漢。




#四聖諦
#八正道
#隨喜
