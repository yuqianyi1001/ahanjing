（六〇三）

如是我聞：

一時，佛住舍衛國祇樹給孤獨園。

時，有天子容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

時，彼天子說偈問佛：

「云何度諸流？　　云何度大海？
云何能捨苦？　　云何得清淨？」

爾時，世尊即說偈言：

「信能度諸流，　　不放逸度海，
精進能除苦，　　智慧得清淨。」

時，彼天子復說偈言：

「久見婆羅門，　　逮得般涅槃，
一切怖已過，　　永超世恩愛。」

時，彼天子聞佛所說，歡喜隨喜，稽首佛足，即沒不現。

雜阿含經卷第二十二



#不放逸
#般涅槃
