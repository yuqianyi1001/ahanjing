（一二七一）

如是我聞：

一時，佛住王舍城山谷精舍。

爾時，尊者阿難告諸比丘：「我今當說四句法經。諦聽，善思，當為汝說何等為四句法經。」

爾時，尊者阿難即說偈言：

「其心不為惡，　　及身口世間，
五欲悉虛空，　　正智正繫念，
不習近眾苦，　　非義和合者。

「諸比丘！是名四句法經。」

爾時，有一異婆羅門，去尊者阿難不遠，為諸年少婆羅門受誦經。時，彼婆羅門作是念：「若沙門阿難所說偈，於我所說經，便是非人所說。」

時，彼婆羅門即往詣佛所，與世尊面相問訊慰勞已，退坐一面，白佛言：「瞿曇！沙門阿難所說偈言：

「其心不為惡，　　及身口世間，
五欲悉虛空，　　正智正繫念，
不習近眾苦，　　非義和合者。

「如是等所說，則是非人語，非為人語。」

佛告婆羅門：「如是，如是，婆羅門！是非人語，非為人語也。時，有拘迦尼天女來詣我所，稽首我足，退坐一面而說偈言：

「其心不為惡，　　及身口世間，
五欲悉虛空，　　正智正繫念，
不習近眾苦，　　非義和合者。」

「我時答言：『如是，如是，如天女所言：

「『「其心不為惡，　　及身口世間，
五欲悉虛空，　　正智正繫念，
不習近眾苦，　　非義和合者。」』

「是故，婆羅門！當知此所說偈，是非人所說，非是人所說也。」

佛說此經已，彼婆羅門聞佛所說，歡喜隨喜，禮佛足而去。






