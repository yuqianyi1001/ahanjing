（一〇三二）

如是我聞：

一時，佛住舍衛國祇樹給孤獨園。

爾時，尊者舍利弗聞給孤獨長者身遭苦患。聞已，語尊者阿難：「知不？給孤獨長者身遭苦患，當共往看。」尊者阿難默然而許。

時，尊者舍利弗與尊者阿難共詣給孤獨長者舍。長者遙見尊者舍利弗，扶床欲起……乃至說三種受，如叉摩修多羅廣說，「身諸苦患轉增無損。」

尊者舍利弗告長者言：「當如是學：『不著眼，不依眼界生貪欲識；不著耳、鼻、舌、身，意亦不著，不依意界生貪欲識。不著色，不依色界生貪欲識；不著聲、香、味、觸、法，不依法界生貪欲識。不著於地界，不依地界生貪欲識；不著於水、火、風、空、識界，不依識界生貪欲識。不著色陰，不依色陰生貪欲識；不著受、想、行、識陰，不依識陰生貪欲識。』」

時，給孤獨長者悲歎流淚。尊者阿難告長者言：「汝今怯劣耶？」

長者白阿難：「不怯劣也。我自顧念，奉佛以來二十餘年，未聞尊者舍利弗說深妙法，如今所聞。」

尊者舍利弗告長者言：「我亦久來未嘗為諸長者說如是法。」

長者白尊者舍利弗：「有居家白衣，有勝信、勝念、勝樂，不聞深法，而生退沒。善哉！尊者舍利弗！當為居家白衣說深妙法，以哀愍故！尊者舍利弗！今於此食。」尊者舍利弗等默然受請。

即設種種淨美飲食，恭敬供養。食已，復為長者種種說法，示、教、照、喜；示、教、照、喜已，即從坐起而去。

#國家/舍衛國
#地名/祇樹給孤獨園
#人名/舍利弗
#人名/阿難
#人名/給孤獨長者
#五蘊/色
#五蘊/受
#五蘊/想
#五蘊/行
#五蘊/識陰
#十二處/眼
#十二處/耳
#十二處/鼻
#十二處/舌
#十二處/身
#十二處/意
#十二處/色
#十二處/聲
#十二處/香
#十二處/味
#十二處/觸
#十二處/法
#十八界/眼界
#十八界/耳界
#十八界/鼻界
#十八界/舌界
#十八界/身界
#十八界/意界
#十八界/色界
#十八界/聲界
#十八界/香界
#十八界/味界
#十八界/觸界
#十八界/法界
#十八界/地界
#十八界/水界
#十八界/火界
#十八界/風界
#十八界/空界
#十八界/識界
