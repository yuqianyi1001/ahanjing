（二一七）

如是我聞：

一時，佛住舍衛國祇樹給孤獨園。

爾時，世尊告諸比丘：「所謂海者，世間愚夫所說，非聖所說。海大小水耳，眼是人大海，彼色為濤波。若能堪忍色濤波者，得度眼大海，竟於濤波迴澓諸水、惡蟲、羅剎女鬼。耳、鼻、舌、身、意是人大海，聲、香、味、觸、法為濤波，若堪忍彼法濤波，得度於意海，竟於濤波迴澓、惡蟲、羅剎女鬼。」

爾時，世尊以偈頌曰：

「大海巨濤波，　　惡蟲羅剎怖，
難度而能度，　　集離永無餘，
能斷一切苦，　　不復受餘有，
永之般涅槃，　　不復還放逸。」

佛說此經已，諸比丘聞佛所說，歡喜奉行。



