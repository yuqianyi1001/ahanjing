（一〇八八）

如是我聞：

一時，佛住王舍城耆闍崛山中。

爾時，世尊於夜闇時，天小微雨，電光睒現，出房經行。

時，魔波旬作是念：「今沙門瞿曇住王舍城耆闍崛山中，夜闇微雨，電光時現，出房經行。我今當往，為作留難。」執大團石，兩手調弄，到於佛前，碎成微塵。

爾時，世尊作是念：「惡魔波旬欲作嬈亂。」即說偈言：

「若耆闍崛山，　　於我前令碎，
於佛等解脫，　　不能動一毛。
假令四海內，　　一切諸山地，
放逸之親族，　　令其碎成塵。
亦不能傾動，　　如來一毛髮。」

時，魔波旬作是念：「沙門瞿曇已知我心。」內懷憂慼，即沒不現。





