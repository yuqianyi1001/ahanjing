（五八八）

如是我聞：

一時，佛住舍衛國祇樹給孤獨園。

時，有一天子，容色絕妙，於後夜時來詣佛所，稽首佛足，身諸光明遍照祇樹給孤獨園。

時，彼天子說偈問佛：

「有四轉九門，　　充滿貪欲住，
深溺烏泥中，　　大象云何出？」

爾時，世尊說偈答言：

「斷愛喜長縻，　　貪欲等諸惡，
拔愛欲根本，　　正向於彼處。」

時，彼天子復說偈言：

「久見婆羅門，　　逮得般涅槃，
一切怖已過，　　永超世恩愛。」

時，彼天子聞佛所說，歡喜隨喜，稽首佛足，即沒不現。

#國家/舍衛國
#地名/祇樹給孤獨園
#般涅槃
