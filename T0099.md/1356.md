（一三五六）

如是我聞：

一時，佛住舍衛國祇樹給孤獨園。

時，有異比丘在拘薩羅人間，住一林中。

時，有沙彌而說偈言：

「云何名為常？　　乞食則為常。
云何為無常？　　僧食為無常。
云何名為直？　　唯因陀羅幢。
云何名為曲？　　曲者唯見鉤。」

時，彼比丘作是念：「此沙彌能說斯偈，我今何不說偈而答？」即說偈言：

「云何名為常？　　常者唯涅槃。
云何為無常？　　謂諸有為法。
云何名為直？　　謂聖八正道。
云何名為曲？　　曲者唯惡徑。」

時，彼比丘說此偈已，默然而住。




#八正道
#涅槃
#有為法
