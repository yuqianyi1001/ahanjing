（一二八一）

如是我聞：

一時，佛住舍衛國祇樹給孤獨園。

時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

時，彼天子而說偈言：

「決定以遮遮，　　意妄想而來，
若人遮一切，　　不令其逼迫。」

爾時，世尊說偈答言：

「決定以遮遮，　　意妄想而來，
不必一切遮，　　但遮其惡業。
遮彼彼惡已，　　不令其逼迫。」

時，彼天子復說偈言：

「久見婆羅門，　　逮得般涅槃，
一切怖已過，　　永超世恩愛。」

時，彼天子聞佛所說，歡喜隨喜，稽首佛足，即沒不現。



#般涅槃
