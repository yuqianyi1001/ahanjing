（一〇二〇）

如是我聞：

一時，佛在舍衛國祇樹給孤獨園。

時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

時，彼天子說偈問佛：

「何法映世間？　　何法無有上？
何等為一法，　　普制御眾生？」

爾時，世尊說偈答言：

「名者映世間，　　名者世無上，
唯有一名法，　　能制御世間。」

時，彼天子復說偈言：

「久見婆羅門，　　逮得般涅槃，
一切怖已過，　　永超世恩愛。」

時，彼天子聞佛所說，歡喜隨喜，稽首佛足，即沒不現。



