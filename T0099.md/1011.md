（一〇一一）

如是我聞：

一時，佛住舍衛國祇樹給孤獨園。

時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

時，彼天子說偈問佛：

「誰掩於世間？　　誰遮絡世間？
誰結縛眾生？　　何處建立世？」

爾時，世尊說偈答言：

「衰老掩世間，　　死遮絡世間，
愛繫縛眾生，　　法建立世間。」

時，彼天子復說偈言：

「久見婆羅門，　　逮得般涅槃，
一切怖已過，　　永超世恩愛。」

時，彼天子聞佛所說，歡喜隨喜，稽首佛足，即沒不現。

#國家/舍衛國
#地名/祇樹給孤獨園
#般涅槃
