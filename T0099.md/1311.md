（一三一一）

如是我聞：

一時，佛住舍衛國祇樹給孤獨園。

時，有陀摩尼天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

時，彼陀摩尼天子而說偈言：

「為婆羅門事，　　學斷莫疲惓，
斷除諸愛欲，　　不求受後身。」

爾時，世尊說偈答言：

「婆羅門無事，　　所作事已作，
乃至不得岸，　　晝夜常勤跪。
已到彼岸住，　　於岸復何跪，
此是婆羅門，　　專精漏盡禪。
一切諸憂惱，　　熾然永已斷，
是則到彼岸，　　涅槃無所求。」

時，陀摩尼天子聞佛所說，歡喜隨喜，稽首佛足，即沒不現。

#國家/舍衛國
#地名/祇樹給孤獨園
#人名/陀摩尼天子
#涅槃
