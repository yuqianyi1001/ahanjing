（一二九五）

如是我聞：

一時，佛住舍衛國祇樹給孤獨園。

時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

時，彼天子說偈問佛：

「車從何處起？　　誰能轉於車？
車轉至何所，　　何故壞磨滅？」

爾時，世尊說偈答言：

「車從諸業起，　　心識能於車，
隨因而轉至，　　因壞車則亡。」

時，彼天子復說偈言：

「久見婆羅門，　　逮得般涅槃，
一切怖已過，　　永超世恩愛。」

於是，天子聞佛所說，歡喜隨喜，稽首佛足，即沒不現。



#般涅槃
