（一〇九七）

如是我聞：

一時，佛住釋氏石主釋氏聚落。

時，石主釋氏聚落多人疫死。處處人民，若男若女，從四方來受持三歸，其諸病人，若男若女，若大若小，皆因來者自稱名字：「我某甲等，歸佛、歸法、歸比丘僧。」舉村舉邑，皆悉如是。

爾時，世尊勤為聲聞說法。

時，諸信心歸三寶者，斯則皆生人、天道中。

時，魔波旬作是念：「今沙門瞿曇住於釋氏石主釋氏聚落，勤為四眾說法。我今當往，為作留難。」化作年少，往住佛前，而說偈言：

「何為勤說法，　　教化諸人民，
相違不相違，　　不免於驅馳，
以有繫縛故，　　而為彼說法？」

爾時，世尊作是念：「惡魔波旬欲作嬈亂。」即說偈言：

「汝夜叉當知，　　眾生群集生，
諸有智慧者，　　孰能不哀愍？
以有哀愍故，　　不能不教化，
哀愍諸眾生，　　法自應如是。」

惡魔波旬作是念：「沙門瞿曇已知我心。」內懷憂慼，即沒不現。



