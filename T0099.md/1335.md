（一三三五）

如是我聞：

一時，佛住舍衛國祇樹給孤獨園。

時，有異比丘於拘薩羅人間，住一林中，入晝正受。時，彼比丘日中時，不樂心生，而說偈言：

「於此日中時，　　眾鳥悉靜默，
空野忽有聲，　　令我心恐怖。」

時，彼林中住止天神而說偈言：

「於今日中時，　　眾鳥悉寂靜，
空野忽有聲，　　應汝不樂心，
汝當捨不樂，　　專樂修正受。」

時，彼天子說偈覺悟彼比丘已，時，彼比丘專精思惟，捨除煩惱，得阿羅漢。




