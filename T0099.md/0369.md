（三六九）

如是我聞：

一時，佛住舍衛國祇樹給孤獨園。

爾時，世尊告諸比丘：「昔者毘婆尸佛未成正覺時，住菩提所，不久成佛，詣菩提樹下，敷草為座，結跏趺坐，端坐正念，一坐七日，於十二緣起逆順觀察，所謂此有故彼有，此起故彼起，緣無明行，乃至緣生有老死，及純大苦聚集，純大苦聚滅。

「彼毘婆尸佛正坐七日已，從三昧覺，說此偈言：

「『如此諸法生，　　梵志勤思禪，
永離諸疑惑，　　知因緣生法。
若知因生苦，　　知諸受滅盡，
知因緣法盡，　　則知有漏盡。
如此諸法生，　　梵志勤思禪，
永離諸疑惑，　　知有因生苦。
如此諸法生，　　梵志勤思禪，
永離諸疑惑，　　知諸受滅盡。
如此諸法生，　　梵志勤思禪，
永離諸疑惑，　　知因緣法盡。
如此諸法生，　　梵志勤思禪，
永離諸疑惑，　　知盡諸有漏。
如此諸法生，　　梵志勤思禪，
普照諸世間，　　如日住虛空。
破壞諸魔軍，　　覺諸結解脫。』」

佛說此經已，諸比丘聞佛所說，歡喜奉行。

如毘婆尸佛，如是尸棄佛、毘濕波浮佛、迦羅迦孫提佛、迦那迦牟尼佛、迦葉佛，亦如是說。

#國家/舍衛國
#地名/祇樹給孤獨園
#地名/菩提樹下
#人名/毘婆屍佛
#人名/屍棄佛
#人名/毘濕波浮佛
#人名/迦羅迦孫提佛
#人名/迦那迦牟尼佛
#人名/迦葉佛
#四聖諦/苦
#四聖諦/集
#四聖諦/滅
#十二緣起
#因緣生法
#有漏盡
