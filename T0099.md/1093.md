（一〇九三）

如是我聞：

一時，佛住欝鞞羅處尼連禪河側大菩提樹下，初成佛道。

天魔波旬作是念：「此沙門瞿曇在欝鞞羅住處尼連禪河側菩提樹下，初成佛道。我今當往，為作留難。」即自變身，作百種淨、不淨色，詣佛所。

佛遙見波旬百種淨、不淨色，作是念：「惡魔波旬作百種淨、不淨色，欲作嬈亂。」即說偈言：

「長夜生死中，　　作淨不淨色，
汝何為作此，　　不度苦彼岸。
若諸身口意，　　不作留難者，
魔所不能教，　　不隨魔自在。
如是知惡魔，　　於是自滅去。」

時，魔波旬作是念：「沙門瞿曇已知我心。」內懷憂慼，即沒不現。

#地名/欝鞞羅
#地名/尼連禪河
#地名/菩提樹
#人名/天魔波旬
#人名/沙門瞿曇
