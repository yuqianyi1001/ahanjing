（四七三）

如是我聞：

一時，佛住王舍城迦蘭陀竹園。

時，有異比丘獨一靜處禪思，念言：「世尊說三受——樂受、苦受、不苦不樂受，又說諸所有受悉皆是苦，此有何義？」是比丘作是念已，從禪起，往詣佛所，稽首禮足，退住一面，白佛言：「世尊！我於靜處禪思，念言：『世尊說三受——樂受、苦受、不苦不樂受，又說諸所有受悉皆是苦，此有何義？』」

佛告比丘：「我以一切行無常故，一切諸行變易法故，說諸所有受悉皆是苦。」

爾時，世尊即說偈言：

「知諸行無常，　　皆是變易法，
故說受悉苦，　　正覺之所知。
比丘勤方便，　　正智不傾動，
於諸一切受，　　𭶑慧能了知。
悉知諸受已，　　現法盡諸漏，
身死不墮數，　　永處般涅槃。」

佛說是經已，諸比丘聞佛所說，歡喜奉行。

#地名/王舍城
#地名/迦蘭陀竹園
#三受
#無常
#諸行無常
#般涅槃
