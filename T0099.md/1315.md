（一三一五）

如是我聞：

一時，佛住舍衛國祇樹給孤獨園。

時，有栴檀天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

時，彼栴檀天子說偈問佛：

「聞瞿曇大智，　　無障礙知見，
何所住何學，　　不遭他世惡？」

爾時，世尊說偈答曰：

「攝持身口意，　　不造三惡法，
處在於居家，　　廣集於群賓。
信惠財法施，　　以法立一切，
住彼學彼法，　　則無他世畏。」

佛說是經已，栴檀天子聞佛所說，歡喜隨喜，稽首佛足，即沒不現。




#三惡法
