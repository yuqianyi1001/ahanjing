（一三二八）

如是我聞：

一時，佛住王舍城迦蘭陀竹園。

時，毘羅比丘尼住王舍城王園比丘尼眾中，為王舍城諸人民，於吉星日集聚大會，當斯之日，毘羅比丘尼無人供養。

時，有鬼神敬重毘羅比丘尼，即入王舍城，處處里巷四衢道頭而說偈言：

「王舍城人民，　　醉酒惛睡臥，
毘羅比丘尼，　　無人供養者。
毘羅比丘尼，　　勇猛修諸根，
善說離垢塵，　　涅槃清涼法。
皆隨順所說，　　終日樂無厭，
乘聽法智慧，　　得度生死流。」

時，有一優婆塞持衣布施毘羅比丘尼，復有一優婆塞以食供養。

時，彼鬼神而說偈言：

「智慧優婆塞，　　今獲多福利，
以衣施斷縛，　　毘羅比丘尼。
智慧優婆塞，　　今獲多福利，
食施毘羅尼，　　離諸和合故。」

時，彼鬼神說偈已，即沒不現。

#地名/王舍城
#地名/迦蘭陀竹園
#地名/王園
#人名/毘羅比丘尼
#涅槃
