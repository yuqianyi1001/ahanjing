（一〇八六）

如是我聞：

一時，佛住王舍城迦蘭陀竹園。

爾時，世尊夜起經行，至於後夜，洗足入室，斂身正坐，專心繫念。

時，魔波旬作是念：「今沙門瞿曇於王舍城迦蘭陀竹園，夜起經行，於後夜時，洗足入室，正身端坐，繫念禪思。我今當往，為作嬈亂。」即化作年少，住於佛前，而說偈言：

「我心於空中，　　執長繩羂下，
政欲縛沙門，　　不令汝得脫。」

爾時，世尊作是念：「惡魔波旬欲作嬈亂。」即說偈言：

「我說於世間，　　五欲意第六，
於彼永已離，　　一切苦已斷。
我已離彼欲，　　心意識亦滅，
波旬我知汝，　　速於此滅去。」

時，魔波旬作是念：「沙門已知我心。」慚愧憂慼，即沒不現。




#五欲
